Chi studia o lavora nell’ambito dell’IT sa bene quanto la partecipazione agli eventi tenuti dalle aziende o dalle community sia fondamentale per tenere il passo con quello che è un mondo in perenne evoluzione.

Da una parte anche una semplice partecipazione permette di conoscere nuove idee, venire a conoscenza di storie di successo, ma anche di meno piacevoli, ma non per questo meno costruttivi, fallimenti. Ogni testimonianza permette di evitare passi falsi, scoprire nuove tecnologie e comprenderne il funzionamento o togliersi quel dubbio che spesso affligge per giorni o settimane.

Oltre a questo c’è il networking: conoscere nuove persone, nuove aziende, nuove realtà è sempre un’esperienza che ci arricchisce, sia sul piano personale che professionale.

Perché non fare dunque un ulteriore passo in avanti e diventare uno speaker?

Per i più timidi è giusto evidenziare quanto portare una propria “talk” permetta di prendere dimestichezza con il “public speaking” e vincere i propri timori. Tutti hanno un punto di vista che merita di essere esposto, un’esperienza da raccontare o un’idea da condividere quindi perché non mettersi in gioco?

Se invece il coraggio non manca è necessario ricordare quanto raccontare la propria esperienza e dimostrare le proprie competenze possano giovare alla propria carriera.

Il ritorno di immagine e la pubblicità derivanti dall’esposizione della propria talk si riveleranno infatti elementi costruttivi, sia che si parli a nome della propria azienda o semplicemente si cerchi un modo per mettersi sotto i riflettori e mostrare di cosa si è capaci.

Oltre a questi vantaggi non bisogna dimenticare che quello che accomuna chi partecipa, qualsiasi sia la veste, a questi eventi sono interesse e passione. Se questi ingredienti non mancano o, al contrario, sentite il bisogno di ritrovarli, partecipare ad un evento è quello che fa per voi.

**Articolo pubblicato su [Medium](https://medium.com/@gdgtrento/motivi-per-partecipare-ed-essere-speaker-alla-devfest-3023d4288c38) da GDG Trento**